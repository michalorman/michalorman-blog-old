---
layout: page
title: Uzasadnienie Biznesowe
description: Ciągła zasadność biznesowa projektu to jedna z najważniejszych zasad metodyki PRINCE2. Zasadność ta powinna zostać udokumentowana i cyklicznie przeglądana w dokumencie zwanym Uzasadnieniem Biznesowym.
keywords: uzasadnienie biznesowe zasadność biznesowa PRINCE2 business case
navbar_pos: 1
---
# Uzasadnienie Biznesowe

Ciągła zasadność biznesowa projektu to jedna z najważniejszych zasad metodyki PRINCE2. Zasadność ta powinna zostać udokumentowana
i cyklicznie przeglądana w dokumencie zwanym **Uzasadnieniem Biznesowym**. Jest to bardzo ważny dokument każdego projektu prowadzonego
zgodnie z metodyką PRINCE2 ponieważ zawarte są w nim informacje na podstawie których można podjąć decyzję, czy projekt jest i pozostaje
zasadny biznesowo, a więc poniesione nakłady na realizację projektu mają sens.

Uzasadnienie Biznesowe służy do udokumentowania zasadności podjęcia projektu na podstawie szacunkowych kosztów i oczekiwanych korzyści,
po uwzględnieniu ewentualnych ryzyk związanych z realizacją projektu.

Zarys Uzasadnienia Biznesowego powstaje w procesie [Przygotowanie Projektu](/prince2/przygotowanie-projektu). Jest on następnie
doprecyzowany w procesie [Inicjowania Projektu](/prince2/inicjowanie-projektu) a proces [Zarządzanie Strategiczne Projektem](/prince2/zarzadzanie-strategiczne-projektem)
obejmuje jego zatwierdzenie i potwierdzanie. Uzasadnienie Biznesowe jest także wykorzystywane
w procesie [Sterowanie Etapem](/prince2/sterowanie-etapem) podczas oceny wpływów zagadnień i ryzyk, a także poddawane przeglądom
i aktualizacji na końcu każdego etapu zarządczego w procesie [Zarządzanie Końcem Etapu](/prince2/zarzadzanie-koncem-etapu) oraz na
końcu projektu w procesie [Zamykanie Projektu](/prince2/zamykanie-projektu).

## Zawartość

Uzasadnienie biznesowe powinno zawierać:

  * **Podsumowanie**. Uwypukla ono najważniejsze punkty Uzasadnienia Biznesowego, które powinny obejmować istotne korzyści, oraz
zwrot z inwestycji. Ta sekcja jest szczególnie istotna dla tzw. executives (czyli potocznie przełożonych), gdyż nie mają oni
zwykle czasu analizować całej treści dokumentu i trzeba im przedstawiać niejako wyciągi.
  * **Powody podjęcia projektu**. Sekcja ta objaśnia powody podjęcia projektu oraz sposób, w który projekt umożliwi realizację
strategii i celów organizacji.
  * **Możliwe rozwiązania biznesowe**. Analiza i uzasadnione rekomendacje dotyczące podstawowych rozwiązań biznesowych. PRINCE2
zaleca przeanalizowanie przynajmniej trzech rozwiązań biznesowych:
    * nie robić nic,
    * ograniczyć się do minimum, oraz
    * zrobić coś ponad minimum.
  * **Oczekiwane korzyści**. Sekcja ta określa mierzalne wartości korzyści w kategoriach jakościowych lub ilościowych, oraz
wymagania związane z osiąganiem korzyści.
  * **Przewidywane niepożądane skutki**. Opis rezultatów postrzeganych jako niekorzystne przez jednego lub więcej interesariuszy.
Niepożądane skutki należy wycenić i uwzględnić w ocenie inwestycji. Niepożądane skutki tym różnią się od ryzyk, że są one faktycznymi
konsekwencjami podejmowanych działań, podczas gdy te drugie niosą ze sobą niepewność ewentualnego zmaterializowania.
  * **Terminy**. Terminy w jakich projekt będzie realizowany oraz okres, w którym osiągane będą korzyści. Terminy określone
w Uzasadnieniu Biznesowym są wykorzystywane podczas tworzenia planów ([Planu Projektu](/prince2/opisy-produktow-zarzadczych/plan),
[Planu Etapu](/prince2/opisy-produktow-zarzadczych/plan) i [Planu Przeglądu Korzyści](/prince2/opisy-produktow-zarzadczych/plan-przegladu-korzysci)).
  * **Koszty**. Sekcja ta podsumowuje koszty projektu, ewentualne przyszłe koszty działalności operacyjnej i utrzymania produktów
projektu oraz sposobów ich finansowania.
  * **Ocena inwestycji**. Porównanie łącznych korzyści i negatywnych skutków z kosztami projektu. Celem tej sekcji jest umożliwienie
określenia wartości projektu jako inwestycji. Sekcja ta powinna również uwzględniać sposób finansowania projektu. Do analizy można
wykorzystać różne techniki, np: rachunek przepływów pieniężnych, zwrot z inwestycji, wartość bieżąca netto, wewnętrzna stopa zwrotu
i okres zwrotu.
  * **Główne ryzyka**. Podsumowanie głównych ryzyk (zarówno zagrożeń jak i szans) związanych z projektem, wraz z ich prawdopodobnymi
skutkami oraz planami na wypadek ich zmaterializowania. Ryzyka tym różnią się od niepożądanych skutków, iż ich zmaterializowanie
jest niepewne a wpływ na projekt może być zarówno negatywny (zagrożenie) jak i pozytywny (szansa).

Uzasadnienie Biznesowe powinno wyjaśniać powody podjęcia projektu, a także określać i uzasadniać koszty projektu oraz korzyści
z niego wynikające. Jeżeli projekt nie będzie przynosił korzyści nie ma sensu dalsze jego kontynuowanie. Powinno być jednoznacznie
określone co będzie pozytywnym rezultatem projektu, tak aby osoby zarządzające projektem miały wspólną wizję celu do jakiego
projekt dąży.

W Uzasadnieniu Biznesowym powinna znaleźć się analiza różnych rozwiązań biznesowych zagadnienia (zmiany) jakiej dotyczy projekt.
Czasami może się okazać, że nie zrobienie niczego jest lepszym rozwiązaniem ponieważ przyniesie nam większe korzyści. Powinno być
jasno określone preferowane rozwiązanie biznesowe wraz z uzasadnieniem i sposobami uzyskiwania niezbędnych środków na finansowanie
projektu. Jeżeli przykładowo realizacja projektu zależy od pozyskania środków z jakiegoś funduszu lub programu (np. Unii Europejskiej)
należy to udokumentować w Uzasadnieniu Biznesowym wraz z odnotowaniem ryzyka dla ewentualnego nie otrzymania środków, a także zaleceniami co należy
w takim przypadku zrobić (np. zamknąć projekt, poszukać dofinansowania gdzie indziej, złożyć ponownie wniosek).

Dokument ten powinien zostać sporządzony rzetelnie, a przy jego tworzeniu powinno się wykorzystywać całą wiedzę dotyczącą rachunkowości
wykorzystywaną w organizacji (np. analiza progu rentowności, zasady księgowania przepływów pieniężnych). Ponieważ od tego dokumentu
zależy być albo nie być projektu powinno się go stale przeglądać i sprawdzać czy Uzasadnienie Biznesowe nadal jest ważne.

## Format i sposób przedstawienia

Uzasadnienie Biznesowe może przybierać format:

  * dokumentu, arkusza kalkulacyjnego, slajdów prezentacji, lub
  * wpisu do narzędzia używanego do zarządzania projektem.