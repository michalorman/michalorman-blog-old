---
layout: post
title: Mity metodyki PRINCE2
description: Wokół metodyki PRINCE2 narosło wiele mitów, które przesłaniają prawdziwy obraz tej metodyki. Niniejszy post ma na celu rozwianie niewłaściwych poglądów o PRINCE2.
keywords: PRINCE2 Projects In a Controlled Environment Projekty w Środowisku Sterowanym Fakty Mity
navbar_pos: 1
---
Po skończonym kursie **Zarządzanie projektami metodyką PRINCE2** i niejako w ramach przygotowania do egzaminu PRINCE2 Foundation
(a w dalszej perspektywie PRINCE2 Practitioner) wdałem się ostatnio w kilka dyskusji na temat tej metodyki. Jedną z nich można
prześledzić w komentarzach do mojego [poprzedniego](/blog/2010/04/projekty-w-sterowanym-srodowisku/) wpisu opisującego podstawowe
koncepcje metodyki PRINCE2.

Zauważyłem, że wokół PRINCE2 narosło sporo mitów. Wynikają one głównie z małej znajomości tej metodyki i nie do końca
precyzyjnych informacji ją opisujących, jakie można znaleźć w sieci. Powoduje to, że ludziom wydaje się, że jest to metodyka
nadmiernie zbiurokratyzowana, którą można stosować jedynie w wielkich korporacjach i projektach produkujących stosy dokumentów,
których i tak nikt nie czyta. Niniejszym wpisem postanowiłem nieco rozświetlić mroki tej metodyki, tak aby przedstawić ją
z bardziej przyjaznej perspektywy.

## Mity metodyki PRINCE2

Mity powstają na temat każdej metodologi, frameworka, technologii czy platformy. Zwykle służą one jako usprawiedliwienie do
nie wprowadzania czegoś nowego i pozostawania tam gdzie się jest (a z moich obserwacji wynika, że pozostawanie tam gdzie się
jest często równoważne jest nie robieniu niczego). Ludzka natura zakodowała w nas wrodzoną obawę przed wprowadzaniem zmian, zatem
nie dziwi taki stan rzeczy.

PRINCE2 nie jest tutaj żadnym odstępstwem od reguły. Wokół tej metodyki również narosło kilka mitów, które za chwilę postaram
się obalić.

### 1. PRINCE2 jest nadmierne zbiurokratyzowanie

Mit ten jest najczęstszym poglądem na temat metodyki PRINCE2. Muszę przyznać, że przed tym jak ją poznałem, również postrzegałem
tą metodykę jako nadmiernie zbiurokratyzowaną. Faktem jest, że metodyka ta wprowadza wiele procesów, różnych rodzajów dokumentów
(wniosków, rejestrów, raportów, dzienników etc.). Jednakże to, że w tej metodyce występuje tak wiele artefaktów, nie oznacza, że jest ona
zbiurokratyzowana. Poziom biurokractwa determinuje projekt (a dokładnie poziom formalizmu jaki jest w projekcie wymagany).

Kluczowa tutaj okazuje się być jedna z podstawowych zasad metodyki PRINCE2 (tzw. [pryncypium](http://swo.pwn.pl/haslo.php?id=22589)):

> Dostosowanie do warunków projektu.

W dużych projektach, realizowanych dla administracji publicznej albo z dofinansowaniem UE będziemy potrzebować dużego poziomu
formalizmu, w przypadku mniejszych już nie. Może być tak, że raport (np. Raport Końcowy Etapu) wymagany w jednym projekcie
w formie dokumentu może być w innym zrealizowany w formie maila lub nawet słownie. Wszystko zależy od konkretnych wymagań
projektu. Wniosek z tego jest taki, że to nie PRINCE2 determinuje poziom biurokracji, a konkretne wymagania projektowe. To
co PRINCE2 nakazuje to zdefiniowanie podczas Inicjowania Projektu w jakiej formie należy przygotować dany dokument, tak
aby Kierownik Projektu albo Kierownicy Zespołów wiedzieli jak mają go utworzyć i nie musieli się ciągle dopytywać.

### 2. PRINCE2 opisuje szczegółowe techniki i aspekty specjalistyczne

To jest mit na który ja się złapałem. Idąc na szkolenie miałem nadzieję poznać konkretne podejścia do różnych aspektów
zarządzania projektami informatycznymi (takich jak szacowanie nakładu pracy). Okazało się, że nie dość, że takich
"konkretów" nie było to i same projekty nie dotyczyły projektów informatycznych.

PRINCE2 to metodyka ogólna i nie
dostarcza ona konkretnych rozwiązań mówiących jak należy zarządzać budżetem, ryzykiem czy w jaki sposób dostarczać
produkty projektu. Metodykę tą trzeba połączyć z konkretnymi rozwiązaniami dotyczącymi realizacji poszczególnych
aspektów. Czy to jest źle? W moim przekonaniu nie.

Ogólność tej metodyki objawia się nie tylko tym, że można ją stosować do różnych typów
projektów. Ogólność polega także na tym, że można integrować tę metodykę z konkretnymi aspektami zarządzania projektem,
które posiada już organizacja. Realizujecie projekty za pomocą Scruma? Proszę bardzo, róbcie to dalej a ponad tym
możecie nadbudować solidną organizację jaką można utworzyć wdrażając metodykę PRINCE2.

Generalnie idea jest taka, że PRINCE zdaje sobie sprawę z tego, że organizacja może posiadać już pewną politykę
dotyczącą tego jak na przykład zarządzać jakością w projektach (być może jest ona już związana z jakimiś wymaganiami
np. ISO). Może też się zdarzyć sytuacja, że konkretny projekt będzie miał jakieś specyficzne wymagania, narzucone
np. przez klienta. PRINCE2 nie każe tego wszystkiego zmieniać czy duplikować. Metodyka ta sugeruje, aby
wykorzystać już istniejące w organizacji procedury i zintegrować je z metodyką. Wystarczy po prostu zidentyfikować
konkretne artefakty (procesy, dokumenty) metodyk już wdrożonych w organizacji jako artefakty PRINCE2.

Metodyka PRINCE2 nie mówi jak należy zarządzać jakością czy ryzykiem (chociażby dlatego, że każdy będzie miał swoją
opinię i best practices w tym jak to robić). Metodyka ta mówi jedynie, że należy to robić, ponieważ skutecznie
prowadzi to do sukcesu projektu. Należy tutaj uważać, ponieważ dostosowanie do warunków projektu nie upoważnia nas
do zrezygnowania z realizacji któregoś z aspektów zalecanych przez PRINCE2 (np. zarządzania jakością). Pominięcie
jednego jest równoważne z nie używaniem metodyki PRINCE2 i nie można mieć potem do niej pretensji o niepowodzenie
projektu. Z drugiej strony niezbyt roztropne jest nie posiadanie w organizacji polityki zarządzania jakością.

### 3. PRINCE2 nadaje się tylko do dużych projektów

W opinii wielu osób PRINCE2 to metodyka nadająca się jedynie do zarządzania dużymi projektami. Opinia ta w dużej części
wynika z błędnego postrzegania tej metodyki jako zbiurokratyzowanej i formalnej (co opisywałem powyżej). Prawda jest
taka, że metodyka ta jest na tyle ogólna, że nadaje się do prowadzenia każdej wielkości projektu. Kluczem jest
odpowiednia organizacja (co w kontekście PRINCE2 oznacza podział ról i obowiązków).

W skrajnym przypadku do zarządzania projektem w PRINCE2 możemy oddelegować 2 osoby. Pierwsza z nich Przewodniczący
zajmowałaby się Zarządzaniem Strategicznym, druga, czyli Kierownik Projektu, bieżącymi sprawami projektowymi (tzw.
Zarządzaniem Operacyjnym). No i potrzebny jest oczywiście Zespół, który będzie realizował zadania. Kierownik Projektu
pełnił by w takiej organizacji jednocześnie rolę Kierownika Zespołu, a także mógłby realizować typowe zadania projektowe
(poza zadaniami zarządczymi z racji pełnienia roli Kierownika Projektu).

Jak widać nawet do bardzo małych projektów da się dostosować organizację w PRINCE2. Trzeba jednak się zastanowić, czy
taki podział ról i obowiązków będzie potrafił zapewnić projektowi odpowiednią decyzyjność i skuteczność. Być może ilość
obowiązków nałożona na Kierownika Projektu jest zbyt duża. PRINCE2 sugeruje, aby po każdym etapie dokonać przeglądu
organizacji projektu celem przeanalizowania, czy taka struktura organizacji nadal pozwala na odpowiednie zarządzanie
projektem. Metodyka ta w niemal każdym aspekcie nakazuje przegląd procedur i upewnienie się, że są one nadal skuteczne
a w razie potrzeby odpowiednie ich zmodyfikowanie. W tym kontekście PRINCE2 adaptuje się do warunków projektu wraz z
czasem jak już lepiej poznajemy specyfikę projektu.

### 4. W PRINCE2 zespołowi narzuca się harmonogram

Ten punkt odniosę konkretnie do specyfiki projektów informatycznych. Wśród programistów można zauważyć pewną cechę.
Jeżeli metodykę zarządzania projektem nie nazwiemy "lekką", albo "agile'ową" to od razu wyobrażają sobie oni sytuację,
w której analityk z 15 letnim doświadczeniem pisania w Cobolu i 150 udanymi integracjami CORBY siada i nakreśla
zakres i czas realizacji systemu informatycznego w Rails'ach rodem z Web 2.0. Programiści następnie zmuszani są
do wykonania jego pobożnych życzeń i męczenia się z implementowaniem wszystkich bloków i strzałek jakie analityk
nakreślił w projekcie aplikacji.

PRINCE2 doskonale zdaje sobie sprawę z tego, że co innego jest dorysować blok i strzałkę w projekcie, a co innego jest
to zaimplementować. Metodyka ta nakazuje reprezentowanie interesów wszystkich najważniejszych interesantów projektu,
czyli biznesu (tych co wydają swoje pieniądze na projekt), użytkowników (tych którzy korzystają w jakikolwiek sposób
z produktów projektu), oraz dostawców (w tym dostawców oprogramowania, czyli de facto Zespołów realizujących zadania).
Interesy te reprezentowane są już na najwyższych szczeblach organizacji projektu, czyli w Komitecie Sterującym, który
zajmuje się Zarządzaniem Strategicznym w projekcie. Oczywiście nie panuje tam demokracja, ponieważ tylko biznes
wykłada swoje pieniądze na projekt, więc ma prawo mieć najważniejsze zdanie we wszystkich kwestiach, ale taka organizacja
gwarantuje, że interesy wszystkich członków zespołu projektowego są brane pod uwagę już od samego początku realizacji
projektu.

Dodatkowo PRINCE2 zaleca planowanie na wielu poziomach. Najpierw tworzy się ogólny Plan Projektu, który definiuje
podstawowe wymagania co do Produktu Końcowego Projektu. Dalej tworzony jest Plan Etapu dla kolejnego etapu, a następnie
każdy Zespół ma prawo stworzenia własnego Planu Zespołu.

Taka wielopoziomowość planowania ma wiele sensu. Faktem jest, że im planujemy na krótszy okres tym nasz plan
jest bardziej wiarygodny. Specjalnie z tego powodu PRINCE2 wprowadza termin Horyzontu Planowania. Horyzont ten określa
okres na jaki należy utworzyć plan aby był on wiarygodny. Im plan jest niższego poziomu tym jego Horyzont jest krótszy,
a tym samym plan jest bardziej wiarygodny. Wynika z tego, że najbardziej wiarygodnym planem jest Plan Zespołu, stąd też
PRINCE2 wprowadza zasadę, iż plan niższego poziomu może podważyć plan wyższego poziomu. Metodyka ta deklaruje odpowiednie
procedury jakie trzeba podjąć w takim przypadku, ale nie są one tutaj istotne. Istotne jest to, że nawet jeżeli Zespołowi
zostanie narzucony wyssany z palca i mało wiarygodny plan, ma on możliwość opracowania planu, który podważy ten narzucony.
Oczywiście Przewodniczący Komitetu Sterującego może ostatecznie narzucić plan Zespołowi (na swoją odpowiedzialność). Służy
to temu, aby Zespół nie podważał w nieskończoność planów, w których ustalaniu nawiasem mówiąc brał udział. Można
też rozwiązać Zespół i powołać nowy, więc jak widać wyjść z takiego impasu jest dużo, ponieważ główną cechą PRINCE2 jest
zapewnienie decyzyjności w projekcie.

### 5. PRINCE2 definiuje mnóstwo nowych bytów i artefaktów

Generalnie jak ludzie patrzą na diagramy przedstawiające różne procesy metodyki PRINCE2 odnoszą wrażenie, że jest to
wielki wór do którego wrzucono pełno dziwnych rzeczy i wymyślono do tego jakąś ideologię. Prawda jest taka, że PRINCE2
nie wymyśla niczego nowego, a ludzie odnoszący takie wrażenie po prostu nie byli świadomi tego co wchodzi w skład
zarządzania projektem (wbrew pozorom skutecznego zarządzania projektem nie można nauczyć się tylko na bazie doświadczeń
stricte programistycznych, ale to temat na inną dyskusję).

PRINCE2 nie tworzy nowych bytów. Metodyka ta po prostu pokazuje jak zebrać i zorganizować to z czego wszyscy już korzystamy
(a przynajmniej powinniśmy) w swoich projektach. PRINCE2 mówi o potrzebie dostarczania produktów. Czy realizujecie
projekt, którego celem nie jest dostarczenie produktu (usługi etc.)? PRINCE2 mówi o potrzebie zarządzania budżetem, jakością
czy ryzykiem. Czy realizujecie projekty w których nie zarządza się tymi aspektami? Jeżeli wasza odpowiedź brzmi tak, to
albo nie jesteście świadomi tego co w waszym projekcie się dzieje, albo wasz projekt jest na dobrej drodze do
porażki. Oczywiście nie zarządzania którymkolwiek z aspektów PRINCE2 nie jest warunkiem koniecznym niepowodzenia
projektu, ale projekt taki jest na dobrej drodze do spektakularnej klapy.

Podsumowując PRINCE2 nie wymyśla koła od nowa. Metodyka ta po prostu pozbierała dobre praktyki związane z zarządzaniem
projektami (z jakiś 30 lat) i pokazuje jak to wszystko skutecznie zorganizować. Nie ma tutaj rzeczy, o których nie będzie mowy na pierwszym
lepszym szkoleniu na temat zarządzania projektem. Inaczej to może być tylko nazwane i zorganizowane.

### 6. Aby korzystać z PRINCE2 trzeba przyswoić dużo wiedzy

Faktem jest, że aby wdrożyć metodykę PRINCE2 w organizacji potrzeba zapoznać się z sporą ilością wiedzy. Jednakże, nie
jest prawdą, że trzeba tę wiedzę posiadać, aby móc być członkiem zespołu projektu realizowanego z wykorzystaniem tej metodyki.

W PRINCE2 należy dokonać, już na samym początku projektu, odpowiedniego rozdziału ról i obowiązków. Podział ten winien
zostać udokumentowany w taki sposób aby każdy członek zespołu projektowego wiedział jakie są jego obowiązki oraz
uprawnienia. W tym kontekście nie potrzebuje on żadnej wiedzy na temat PRINCE2, ponieważ wszystko czego potrzebuje
ma zdefiniowane w odpowiednim dokumencie. Oczywiście takiego dokumentu nie trzeba tworzyć z każdym nowym projektem,
można stworzyć taki jeden dla całej organizacji i odpowiednio zaadaptować go do specyfiki konkretnego projektu.

To, że generalnie wiedza na temat PRINCE2 nie jest wymagana, aby na przykład być Kierownikiem Zespołu, nie zaprzecza, że lepiej takową
wiedzę posiadać. PRINCE2 zaleca przeprowadzenie stosownych szkoleń dla poszczególnych ról, tłumaczących im stosowną
terminologię oraz podstawowe koncepcje i zasady. Oczywiście takie szkolenie powinno być dostosowane do wymagań piastowanej
roli, tak aby Kierownik Projektu nie musiał zapoznawać się z teorią na temat bycia Przewodniczącym w projekcie. Generalnie
wystarczy, że w organizacji jest klika osób bardzo dobrze zaznajomionych z PRINCE2 i będą oni w stanie odpowiednio
wdrożyć pozostałych pracowników w kwestiach bezpośrednio z nimi związanych, a nie całą teorią PRINCE2.

## Podsumowanie

Mam nadzieję, że tym wpisem udało mi się rozwiać chociaż część mitów dotyczących metodyki PRINCE2. Mam też nadzieję,
że udało mi się przedstawić tę metodykę jako bardziej przyjazną i przede wszystkim rozsądną. Metodyka ta nie została
wymyślona jako twór narzucający sto tysięcy procedur i dokumentów. Metodyka ta została pomyślana jako zbiór ogólnych
zasad dających się łatwo wdrożyć i zintegrować z już istniejącymi procedurami w organizacji. W tym względzie jest to
metodyka bardzo uniwersalna.

PRINCE2 w bardzo dużym stopniu opiera się na korzystaniu z doświadczeń. Już sama metodyka nie tworzy nowej teorii, ale
wykorzystuje to co przez ostatnie 30 lat wymyślono. Na każdym kroku sugeruje też, aby spisywać doświadczenia i
wykorzystywać to co już zostało kiedyś zrobione, tak aby po raz 50 nie tworzyć szablonu tego samego dokumentu z tym
samym opisem. Jest to metodyka bardzo praktyczna i oszczędnościowa jeżeli chodzi o pracę. Jej generalna idea brzmi:

> Rób tak mało jak to jest tylko konieczne, ale nie mniej!

Warto się do niej stosować.