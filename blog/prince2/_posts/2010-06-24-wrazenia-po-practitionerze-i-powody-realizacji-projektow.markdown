---
layout: post
title: Wrażenia po Practitionerze i powody realizacji projektów.
description: Wpis przedstawiający wrażenia po przebytym egzaminie PRINCE2 Practiioner.
keywords: PRINCE2 practitioner uzasadnienie biznesowe business case
---
No i stało się. Jestem już po egzaminie [PRINCE2 Practitioner](http://www.prince2.com/prince2-practitioner.asp).
Jakkolwiek po egzaminie na poziomie foundation byłem pewny zdania, tak teraz nie jestem już taki pewien. Egzamin
był dość trudny i bardzo przekrojowy. W wielu miejscach trzeba było bardziej się nagłowić co autor pytania
miał na myśli pisząc scenariusz niż to jaka jest prawidłowa odpowiedź.

Generalnie egzamin przedstawia pewien scenariusz, oraz różne sytuacje, które występują w projekcie. Scenariusza
nie trzeba jakoś specjalnie dokładnie czytać, gdyż na wiele pytań da się odpowiedzieć bez jego znajomości.
Pytania na tym egzaminie to nie są proste pytania wyboru, a są to dość wymagające kombinacje, często
wielokrotnego wyboru, gdzie do końca nie można być pewnym poprawności własnej odpowiedzi. Zobaczymy jak będzie,
najwyżej podejdzie się drugi raz ;).

Podczas nauki do egzaminu zmajstrowałem dość długi wpis na temat często ignorowany w projektach, czyli
powodów podjęcia projektu. Wpis ten zrobił się na tyle długi, że postanowiłem nie publikować go w formie posta
na blogu, ale artykułu. Stąd pojawiła się nowa sekcja [artykuły](/artykuly/) a w nich można znaleźć
[wspomniany wpis](/artykuly/zarzadzanie-projektami/dlaczego-realizowany-jest-projekt/).

Jak już wspomniałem wpis ten traktuje o uzasadnianiu realizacji projektu. Jest to temat, któremu z moich obserwacji,
przykłada się zbyt małą uwagę, a jest to zbiór informacji ważnych zwłaszcza z punktu widzenia osób inwestujących
swoje pieniądze w projekt. Uzasadnienie Biznesowe, bo tak to się formalnie nazywa w terminologii PRINCE2, to właśnie
minimalny zbiór informacji, na podstawie których można stwierdzić, czy realizacja projektu jest zasadna. Informacje
te nie są wcale artefaktem zarezerwowanym dla tej metodyki, sprawdzą się one w dowolnym projekcie realizowanym
dowolną metodyką.

Głównym zadaniem Uzasadnienia Biznesowego jest potwierdzanie zasadności realizacji projektu w ważnych
momentach tego projektu. Ważne momenty to takie, w których należy podjąć decyzję o kontynuowaniu projektu. Ponieważ
projekt realizowany jest w dynamicznym środowisku, momentów takich może być wiele. Część z nich będzie zaplanowanych
jak kamienie milowe, czy końce etapów, inne mogą pojawiać się nagle jak nowo odkryte ryzyka itp. W każdym z tych
momentów może zaistnieć sytuacja, w której dalsza realizacja projektu przestaje być korzystna. Uzasadnienie
Biznesowe ma nam pomóc i przypominać o ciągłym monitorowaniu opłacalności kontynuowania projektu.

Po więcej szczegółów odsyłam do wspomnianego artykułu. Zachęcam do przeczytania go nie tylko tych, którzy
zajmują się metodyką PRINCE2.
