---
layout: post
title: Jak zacząć kampanię SEO
description: W jaki sposób zabrać się i zaplanować kampanię SEO. Od czego zacząć wdrażanie kampanii SEM we własnej witrynie.
keywords: kampania SEO search engine optimization Google wyszukiwarka konwersja ścieżki konwersji
navbar_pos: 1
---
Każdy, kto posiada jakąś witrynę w sieci chciałby aby osiągnęła ona sukces
(nawet autor niniejszego bloga ;)). Sukces, jak to w życiu bywa, nie przychodzi
jednak sam no chyba, że mamy naprawdę genialny pomysł i idealnie trafiliśmy
w niszę rynkową. Ale ponieważ w dzisiejszych czasach bardzo trudno o oryginalny
pomysł, a jeszcze trudniej odnaleźć niszę, trzeba się sporo napocić aby wypromować
własną witrynę. Do tego celu służy właśnie SEO.

SEO czyli [search engine optimization](http://pl.wikipedia.org/wiki/Optymalizacja_dla_wyszukiwarek_internetowych)
jest to zbiór praktyk pozwalających na wypromowanie własnej witryny w wynikach
wyszukiwarek internetowych (takich jak Google). Nie jest tajemnicą (i każdy
pewnie potwierdzi to z autopsji), że dla wyszukiwanej frazy sprawdzamy wyniki
w większości tylko z pierwszej strony wyników wyszukiwania, najdalej dochodząc do
trzeciej (a o zapuszczaniu się w odległe czeluście wyników wyszukiwania nawet
nie wspomnę). Zatem, jeżeli chcemy aby nasza witryna była popularna musimy
znaleźć się na tej pierwszej stronie.

Kampania SEO to jednak coś więcej niż tylko wypromowanie się na pierwsze miejsce
w wynikach Google'a. Co z tego, że nasza witryna jest na pierwszym miejscu, jeżeli
link który jest tam podany prowadzi do jakiejś dennej podstrony, nudnego PDF-a albo
co gorsza w wyniku dostajemy przerażające 404 mówiące nam, że taka strona nie istnieje.
Kampania SEO ma na celu wypromowanie właściwych treści dla właściwych odbiorców
(właściwe możemy w tym zdaniu zamienić na konkretne). Nasze zadanie jest dużo większe
niż tylko przyciągnięcie użytkowników na naszą witrynę. Chcemy aby znaleźli oni
na niej to czego szukają i żeby korzystali z niej jak najdłużej.

Jak zatem zabrać się do kampanii SEO? Tym wpisem chciałbym przedstawić sposób
w jaki można by to zrobić.

### Analiza sensu kampanii

Kampania SEO to dość mocne i profesjonalne stwierdzenie. Sugeruje ono, że wymagać
będzie szczegółowego planu, rzetelnych analiz oraz pochłonie mnóstwo czasu i
funduszy. Wbrew pozorom wcale tak nie jest. Owszem będziemy potrzebować planu
i sposobu analizy wyników, jednak określenie ich nie musi zajmować nam wiele
czasu ani funduszy. Zanim jednak przystąpimy do poświęcania czasu na kampanię
musimy się zastanowić nad jedną rzeczą: czy jest sens?

Każda witryna ma inne potrzeby i z innych powodów jest dostępna w sieci. Być może
akurat nasza nie potrzebuje kampanii SEO, chociażby dlatego, że:

* Jesteśmy zadowoleni z przychodów jakie generuje nam witryna i nie mamy potrzeby zwiększania ich.
* Nasza witryna już zajmuje wysokie miejsca w wynikach wyszukiwania.

Być może jest więcej powodów dla których nie ma sensu wdrażać kampanii SEO. W każdym
razie, zanim przystąpi się do modyfikowania witryny należy zastanowić się, czy jest
to jej potrzebne. Jeżeli tak, to możemy przejść do układania planu.

### Układamy plan kampanii

Żadnego przedsięwzięcia nie powinno się zaczynać bez planu (wie o tym każdy strateg).
Plan nie dość, że nakreśli nam ścieżki jakimi mamy podążać i wyznaczy zadania
do realizacji to jeszcze dostarczy możliwości analizy naszych czynności. Nigdy nie będziemy
wiedzieli, czy idziemy w dobrym kierunku, jeżeli nie założymy sobie jakiegoś
konkretnego celu.

Co zatem będziemy określać celem? Odpowiedź na to pytanie zasadniczo zależy
od tego czym zajmuje się nasza witryna. Inne cele będziemy stawiali przed
prywatnym blogiem, inne przed stroną firmową a jeszcze inne przed sklepem internetowym.
W każdym jednak przypadku należy zastanowić się dla kogo skierowana jest nasza
witryna. Warto przy tym zapamiętać sobie, że:

> Witryna jest dla tych ludzi, którzy jej szukają.

Powyższe zdanie oznacza mniej więcej tyle, że nasza kampania nie powinna być
skierowana na wygenerowanie jak największej liczby odwiedzin, a powinna być
skierowana na dostarczenie określonej grupie ludzi tego czego szukają, zgodnie z
założeniami naszej witryny. Kampania SEO musi być skierowana na konkretne cele
biznesowe, a nie na ogólne generowanie ruchu. Jeżeli będziemy chcieli wygenerować
tylko ruch to pewnie nam się to uda. Co z tego skoro większość tych użytkowników
wejdzie na naszą witrynę, nic na niej nie znajdzie i odejdzie nigdy do niej
nie powracając. Pamiętajmy, że **lojalni użytkownicy** są o wiele bardziej cenni,
niż nowi.

Jak zatem podejść do określania celów dla kampanii SEO? Po pierwsze musimy zastanowić
się dla kogo jest kierowana dana witryna. Mój blog kierowany jest do wszystkich
zainteresowanych branżą IT (nie tylko specjalistów, ale i kompletnych laików). Strona
firmowa, może być kierowana do potencjalnych klientów jak i pracowników. Sklep internetowy,
powiedzmy z branży ekskluzywnej bielizny damskiej, kierowany jest do młodych, zamożnych
kobiet lubiących luksus i wydawanie pieniędzy. Im lepiej zidentyfikujemy **grupę
docelową** tym lepiej będziemy mogli optymalizować witrynę. Pamiętajmy także, że
to wcale nie musi być pojedyncza grupa. Grup docelowych może być wiele, a także
możemy dzielić je na grupy główne, dodatkowe itd. Kampania SEO
jest nacelowana na dostarczenie tym grupom tego czego chcą i w takiej formie w
jakiej tego by chcieli.

Wiemy już zatem do kogo kierowana jest witryna, teraz wypadałoby zastanowić się
czego szukają na naszej witrynie przedstawiciele poszczególnych grup. Czytelnicy
bloga szukają wiedzy, informacji na konkretne tematy czy rozwiązań problemów. Potencjalni
klienci firmy będą szukać na jej witrynie informacji na temat zrealizowanych
projektów, studium przypadków i kompetencji. Potencjalni pracownicy będą szukać
informacji na temat zarobków, ścieżek kariery, realizowanych projektów i używanych
technologii a także informacji na jakie stanowiska firma szuka pracowników. Klientki
sklepów będą zaglądać w ofertę, czytać informacje, przeglądać obrazki i na tej podstawie
dokonają lub nie zakupu.

Nasze cele powinny skupiać się na dostarczaniu użytkownikom tego czego chcą. Znając
grupy docelowe, do których planowana jest kampania i ich potrzeby możemy wyznaczyć
konkretne cele. Możemy zapisać je w formie tabelki.

Dla bloga:

<table>
  <tr>
    <th>Grupa docelowa</th>
    <th>Potrzeba</Th>
    <Th>Cel</Th>
  </tr>
  <tr>
    <td rowspan="2">Miłośnicy IT</td>
    <td>Informacje na temat technologii</td>
    <td>Publikacja postów na temat technologii X,Y,Z.</td>
  </tr>
  <tr>
    <td>Poszukiwanie rozwiązań problemów</td>
    <td>Publikacja postów z rozwiązaniami problemów napotkanych w codziennej pracy.</td>
  </tr>
</table>

Dla witryny firmowej;

<table>
  <tr>
    <th>Grupa docelowa</th>
    <th>Potrzeba</th>
    <th>Cel</th>
  </tr>
  <tr>
    <td rowspan="3">Potencjalni klienci</td>
    <td>Studia przypadków</td>
    <td rowspan="2">Publikacja studium przypadków dla zrealizowanych projektów.</td>
  </tr>
  <tr>
    <td>Zrealizowane projekty</td>
  </tr>
  <tr>
    <td>Kompetencje firmy</td>
    <td rowspan="2">Publikacja informacji na temat wykorzystywanych technologii.</td>
  </tr>
  <tr>
    <td rowspan="2">Potencjalni pracownicy</td>
    <td>Wykorzystywane technologie w firmie</td>
  </tr>
  <tr>
    <td>Ścieżki kariery</td>
    <td>Publikacja informacji na temat ścieżek kariery w firmie.</td>
  </tr>
</table>

Dla sklepu z bielizną damską:

<table>
  <tr>
    <th>Grupa docelowa</th>
    <th>Potrzeba</th>
    <th>Cel</th>
  </tr>
  <tr>
    <td rowspan="3">Zamożne młode kobiety</td>
    <td>Przeglądanie oferty</td>
    <td>Publikacja oferty wraz z dużą ilością zdjęć i ładnymi modelkami.</td>
  </tr>
  <tr>
    <td>Porównywanie bielizny</td>
    <td>Dodanie możliwości "ubierania" modelek w różne modele i rozmiary bielizny.</td>
  </tr>
  <tr>
    <td>Zamówienie bielizny</td>
    <td>Implementacja możliwości zamówienia bielizny.</td>
  </tr>
</table>

Część celów może pokrywać potrzeby kilku grup docelowych, podobnie część potrzeb może
być już zrealizowana (raczej nie ma sklepu bez możliwości złożenia zamówienia).
Część celów może być zupełnie "odjechanych" (potencjalnie dających nam przewagę nad
konkurencją - o ile pomysły przypadną do gustu naszym użytkownikom).

Oczywiście przedstawione przeze mnie przykłady są w znacznym stopniu uproszczone i
prezentują tylko ideę. W rzeczywistości taka analiza powinna być zrobiona nieco
bardziej szczegółowo. Im dokładniejsze profile grup docelowych stworzymy tym
nasza kampania będzie skuteczniejsza.

Mając już wyznaczone cele musimy zastanowić się w jaki sposób będziemy monitorowali
ich osiąganie. Do tego celu będzie nam potrzebna **konwersja**.

### Konwersja

Konwersja to moment, w którym przypadkowy użytkownik staje się użytkownikiem, który
wykonał jakąś zdefiniowaną przez nas czynność. Zasadniczo mając zdefiniowane cele
bardzo łatwo możemy określić kiedy na naszej witrynie zostanie on osiągnięty. Jest
to sytuacja bardzo przez nas pożądana, gdyż przekłada się ona na relatywne zyski
(nawet finansowe).

Czym zatem jest konwersja? Jest to podjęcie przez użytkownika konkretnej, przewidzianej
przez nas czynności. Podjęcie tej czynności możemy zaliczyć jako realizację celu. Oto
kilka przykładów konwersji:

* Dokonanie zakupu.
* Wypełnienie formularza/ankiety.
* Wejście na jakąś stronę.
* Przeczytanie ogłoszenia.
* Znalezienie potrzebnych informacji lub rozwiązania problemu.
* Pozostawienie komentarza.

Konwersje ustala się indywidualnie dla witryny, wybranej grupy docelowej oraz
konkretnego celu. Oto jakie konwersje moglibyśmy zaplanować dla naszych wcześniejszych
przykładów.

Dla bloga:

<table>
  <tr>
    <th>Grupa docelowa</th>
    <th>Potrzeba</th>
    <th>Cel</th>
    <th>Konwersja</th>
  </tr>
  <tr>
    <td rowspan="2">Miłośnicy IT</td>
    <td>Informacje na temat technologii</td>
    <td>Publikacja postów na temat technologii X,Y,Z.</td>
    <td>Wyświetlenie strony z postami na temat technologii X,Y,Z.</td>
  </tr>
  <tr>
    <td>Poszukiwanie rozwiązań problemów</td>
    <td>Publikacja postów z rozwiązaniami problemów napotkanych w codziennej pracy.</td>
    <td>Pozostawienie komentarza potwierdzającego rozwiązanie problemu.</td>
  </tr>
</table>

Dla witryny firmowej;

<table>
  <tr>
    <th>Grupa docelowa</th>
    <th>Potrzeba</th>
    <th>Cel</th>
    <th>Konwersja</th>
  </tr>
  <tr>
    <td rowspan="3">Potencjalni klienci</td>
    <td>Studia przypadków</td>
    <td rowspan="2">Publikacja studium przypadków dla zrealizowanych projektów.</td>
    <td rowspan="2">Wejście na stronę studium przypadku. Pobranie studium w formacie PDF.</td>
  </tr>
  <tr>
    <td>Zrealizowane projekty</td>
  </tr>
  <tr>
    <td>Kompetencje firmy</td>
    <td rowspan="2">Publikacja informacji na temat wykorzystywanych technologii.</td>
    <td rowspan="2">Wejście na stronę wykorzystywanych technologii.</td>
  </tr>
  <tr>
    <td rowspan="2">Potencjalni pracownicy</td>
    <td>Wykorzystywane technologie w firmie</td>
  </tr>
  <tr>
    <td>Ścieżki kariery</td>
    <td>Publikacja informacji na temat ścieżek kariery w firmie.</td>
    <td>Wejście na stronę z informacjami nt. ścieżek kariery.</td>
  </tr>
</table>

Dla sklepu z bielizną damską:

<table>
  <tr>
    <th>Grupa docelowa</th>
    <th>Potrzeba</th>
    <th>Cel</th>
    <th>Konwersja</th>
  </tr>
  <tr>
    <td rowspan="3">Zamożne młode kobiety</td>
    <td>Przeglądanie oferty</td>
    <td>Publikacja oferty wraz z dużą ilością zdjęć i ładnymi modelkami.</td>
    <td>Wejście na stronę oferty. Przeglądanie galerii zdjęć.</td>
  </tr>
  <tr>
    <td>Porównywanie bielizny</td>
    <td>Dodanie możliwości "ubierania" modelek w różne modele i rozmiary bielizny.</td>
    <td>Wejście na stronę modułu "ubierania" modelek. "Ubranie" modelki.</td>
  </tr>
  <tr>
    <td>Zamówienie bielizny</td>
    <td>Implementacja możliwości zamówienia bielizny.</td>
    <td>Dokonanie zamówienia.</td>
  </tr>
</table>

Kiedy mamy już określone sposoby konwersji powinniśmy zastanowić się nad
**ścieżkami konwersji**.

### Ścieżki konwersji

Ścieżka konwersji to jest droga jaką powinien przebyć użytkownik od strony wejściowej,
którą potencjalnie odnalazł na wysokim miejscu w wyszukiwarce, do strony, która ostatecznie
potwierdza dokonanie konwersji (np. strona potwierdzająca dokonanie zakupu).

Oczywiście w zależności od konwersji jak i realizowanego celu te ścieżki będą się
znacznie różniły. Czasem będzie to wymagało od użytkownika przejścia przez szereg
stron a czasem będzie to tylko jedna strona. Ważne jest, aby w końcu użytkownik dotarł
do tej strony, która wykaże nam, że nastąpiła konwersja.

Każda ścieżka zaczyna się od pewnej strony wejściowej a kończy na stronie konwersji.
Trzeba pamiętać, że strona wejściowa nie musi oznaczać główną stronę witryny. Mało
tego, każda konwersja może posiadać inne strony wejściowe w zależności od potrzeb
konkretnej grupy docelowej. Stąd ważne jest zidentyfikowanie ich potrzeb, aby
poprawnie wybrać i wypromować odpowiednią stronę wejściową posiadającą wszelkie
informacje niezbędne do konwersji.

Przykładowo, dla strony firmy potencjalni klienci będą szukali jakiejś firmy
wykonującej pewne usługi i taka dla nich będzie strona wejściowa. Będzie ona
posiadała informacje o firmie oraz odnośniki do studium przypadków i zrealizowanych
projektów. Strona dla potencjalnych pracowników może być stroną główną, która
będzie posiadała ogólne informacje dotyczące firmy oraz odnośniki do stron
zawierających opisy ścieżek kariery itp. Takie strony będziemy promować w wyszukiwarkach,
gdyż one dają nam realną szansę konwersji. Właściwe informacje dla właściwych
użytkowników to klucz do sukcesu witryny. Co ciekawe oprócz samego SEO powstała
już nawet [optymalizacja konwersji (ścieżki konwersji)](http://en.wikipedia.org/wiki/Conversion_optimization).

Mając już określone grupy docelowe, zidentyfikowane ich potrzeby, określone cele
i ustalone sposoby osiągania celów (konwersję i ścieżki konwersji) możemy przystąpić do wdrażania kampanii
SEO. Wiemy już, że nasza kampania nie będzie zwyczajnym pozycjonowaniem na oślep
a działaniem ukierunkowanym na osiąganie konkretnych celów. Pozwoli nam to na
skoncentrowanie się na tych elementach naszej witryny, które faktycznie są dla
nas ważne. Teraz możemy wykorzystać wszelkie te narzędzia jakie daje nam SEO.

### Podsumowanie

SEO to coś więcej niż tylko pozycjonowanie witryny. SEO to pozycjonowanie właściwych
treści dla właściwych odbiorców. Właściwymi odbiorcami są zawsze ludzie, którzy szukają
właśnie naszej witryny. Odpowiadanie na ich potrzeby gwarantuje sukces witryny.

Oczywiście można strzelać na oślep i spamować słowami kluczowymi licząc, że jakaś
nasza podstrona będzie wysoko w rankingu wyszukiwarek, ale jeżeli będzie to strona
przypadkowa to mamy dużą szansę, że użytkownicy będą ją omijać. Właściwie wypozycjonowana
strona to taka, która będzie stroną wejściową dla naszej ścieżki konwersji, która
to dopiero odmierza zrealizowane cele i przekłada się na realne korzyści.