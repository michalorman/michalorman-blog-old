---
layout: post
title: Podstawy działania wyszukiwarek internetowych
description: Znając już ogólne cele firmowej witryny, oraz grupę docelową użytkowników możemy przejść do kolejnego etapu przygotowań kampanii SEO. Na tym etapie poznamy jak działają wyszukiwarki internetowe.
keywords: SEO SEM search engine optimization marketing
navbar_pos: 1
---
[Ostatnim](/blog/2010/02/jak-zaczac-kampanie-seo/) razem w ramach przygotowań do kampanii SEM (SEO) analizowaliśmy,
grupy użytkowników do jakich chcemy trafić z naszą kampanią. Pamiętając, że:

> Witryna jest dla tych użytkowników, którzy jej szukają

a nie dla przypadkowych gapiów, określiliśmy cele dla naszej witryny a także konwersje, czyli ogólny sposób weryfikacji
osiągnięcia celu. W tym momencie powinniśmy znać odpowiedzi na następujące pytania:

* Jakie są ogólne cele firmy i jaką rolę w spełnianiu ich pełni firmowa witryna?
* Jacy użytkownicy są najbardziej pożądani, oraz jakie są ich zachowania?
* Jakie strony użytkownicy powinni (chcą) odwiedzić?
* W jaki sposób będziemy mierzyć osiąganie celów?

Na tym etapie, wiemy mniej więcej już co i dla kogo będziemy robić, teraz możemy w większym stopniu zastanowić się jak
to będziemy robić. Jednak aby tego dokonać potrzebujemy najpierw nieco wiedzy na temat tego jak działają wyszukiwarki
internetowe. Pozwoli nam to w lepszym stopniu zaplanować kolejne działania.

## Jak działają wyszukiwarki internetowe

Ogólne informacje na temat działania wyszukiwarek internetowych pozwolą nam lepiej zrozumieć sens kolejnych działań w
ramach kampanii SEM. Oczywiście nie chodzi nam tutaj o dokładne poznanie algorytmów jakimi posługują się wyszukiwarki,
gdyż jest to pilnie strzeżona tajemnica ich twórców i nie uda nam się tej wiedzy posiąść. Jednakże pewne ogólne informacje
są wspólne dla wszystkich wyszukiwarek i stan ten szybko nie ulegnie zmianie.

Najbardziej podstawowymi elementami wyszukiwarek są roboty, zwane także botami, czy crawlerami. Jest to oprogramowanie, które
wędruje po witrynach zbierając informacje i przekazuje je do centralnego silnika indeksującego. Można to sobie wyobrazić
jako dobrze działające mrowisko. Kiedy mrówka (robot) napotyka jedzenie (stronę) zanosi ją do mrowiska (centrum indeksujące),
następnie szuka potencjalnych innych ścieżek do pokarmu (linków). Cała nasza praca związana z SEO będzie opierać się na dostarczeniu
odpowiedniej jakości "pożywienia" dla robotów.

Centralny silnik indeksujący organizuje treści stron przyniesionych przez roboty używając do tego sekretnego algorytmu.
Nigdy nie wiadomo jakie czynniki i w jakim stopniu wpływają na to jak nasza strona zostanie zaindeksowana, jednakże
część ich możemy zaobserwować analizując wyniki wyszukiwania. Należy także wiedzieć iż każda strona witryny jest
indeksowana niejako z osobna. Nie jest tak, że wyszukiwarka ocenia całą witrynę, dlatego że to jej poszczególne strony
mogą posiadać treść pożądaną przez użytkowników (i takie strony są prezentowane w wynikach wyszukiwania). Oznacza to,
że nie musimy pokrywać słowami kluczowymi całej witryny, a jedynie wybrane strony, które będą pełnić rolę stron
wejściowych czyli wyselekcjonowanych stron stanowiących pierwsze miejsce do którego uda się użytkownik prosto z wyszukiwarki.

Nie znamy algorytmu indeksującego, jednakże wiemy na pewno co jest jego podstawowym składnikiem wejściowym. Jest nim
**tekst**, a dokładniej tekst witryny. Jest to najbardziej fundamentalna zasada, o której trzeba pamiętać tworząc witrynę.
Jest to także częsty błąd popełniany w projektach witryny, gdzie tekst, który mógłby z powodzeniem służyć celom marketingowym,
jest ukrywany przed robotami w postaci obrazków, JavaScript-u czy flash-a. Dlatego warto zapamiętać iż:

> Tekst jest niezmiennie istotny przy wyszukiwaniu witryny.

Oznacza to mniej więcej tyle, iż jakby się algorytmy wyszukiwarek nie zmieniały tekst strony, który jest wartościowy dla
użytkownika, będzie wartościowy dla wyszukiwarek. Czasem tylko będzie trzeba wskazać, który tekst jest najważniejszy.

### Skąd wyszukiwarki wiedzą o istnieniu witryny

W tym momencie nasuwa się pytanie: skąd wyszukiwarka dowiaduje się o istnieniu witryny?
Nie mamy co liczyć, że nasza witryna ot tak znajdzie się w indeksie wyszukiwarki. Potrzeba odrobiny wysiłku  aby tak się
stało.

Jednym ze źródeł informacji o istnieniu naszej witryny są linki do niej z innych witryn, które są znane wyszukiwarce. Robot może napotkać taki link
analizując zawartość jakiejś strony. Niestety pozyskanie linku do naszej witryny nie zawsze jest łatwe. Aby tak się stało
musimy posiadać wartościową treść, albo zapłacić, bądź poprosić kogoś o umieszczenie takiego linku. Jednakże nawet jeżeli taki link się pojawi
może minąć trochę czasu zanim nasza witryna znajdzie się w indeksie. Co ciekawe wyszukiwarki analizują treść otaczającą
link do naszej witryny, jak i samą treść linku. Na tej podstawie potrafią określić, czy jest to faktycznie wartościowa
witryna, albo czy jest to tzw. farma linków (a za takie praktyki nasza witryna może zostać trwale wyrzucona z wyników
wyszukiwania).

Jeżeli nie chcemy czekać aż ktoś umieści link do naszej witryny możemy skorzystać z dużo prostszej metody.
Możemy po prostu zgłosić naszą witrynę. Taką możliwość oferuje każda licząca się wyszukiwarka. Do wyszukiwarki
Google możemy zgłosić naszą witrynę z poziomu [Narzędzi dla webmasterów](https://www.google.com/webmasters/tools/home), natomiast
w Yahoo! w [Site Explorerze](https://siteexplorer.search.yahoo.com/). Narzędzia te oferują dużo więcej niż tylko możliwość
zgłoszenia witryny i powinien się z nimi zapoznać każdy, kto zajmuje się tematyką SEO i w ogóle tworzy jakiekolwiek
serwisy internetowe.

Innym źródłem informacji o witrynach są tzw. katalogi. Są to specjalne witryny katalogujące inne witryny z tą różnicą, że
katalogowanie robione jest ręcznie przez ludzi a nie automatycznie przez roboty. Katalogi najczęściej posiadają pewien
regulamin oraz formularz zgłoszeniowy, a każda zgłoszona witryna jest weryfikowana przez moderatora celem sprawdzenia
prawdziwości treści wprowadzonych w formularzu. Ma to na celu uniknięcie oszukiwania wyszukiwarek (a co za tym idzie
użytkowników) i manipulowania wynikami wyszukiwań. Google korzysta z treści zawartych w [Open Directory](http://www.dmoz.org/)
natomiast Yahoo! z [Yahoo! Directory](http://dir.yahoo.com/).

Równie ważne co informowanie o istnieniu witryny jest informowanie o zmianach w witrynie. Oczywiście możemy zdać się na
ślepy los i czekać aż robot sam odwiedzi naszą witrynę i zaktualizuje indeks, jednakże nie wiemy kiedy to nastąpi. Są jednak
metody informowania o zmianach w naszych stronach, a tym samym przyśpieszenia nieco ponownych odwiedzin. Jednym
z takich elementów jest [XML Sitemap](http://pl.wikipedia.org/wiki/Sitemap). Mapa witryny ma kilka zastosowań. Po pierwsze
informuje roboty o istnieniu stron do których normalnie mogliby nie trafić (ponieważ link nie jest widocznym tekstem witryny,
a jest np. dynamicznie ładowany przez JavaScript). Innym zastosowaniem jest właśnie informowanie o modyfikacjach witryny.
Innym źródłem informacji o zmianach są kanały informacyjne takie jak RSS czy Atom, dlatego jak nasza witryna udostępnia takie kanały
koniecznie trzeba o nich powiedzieć wyszukiwarce (w tych samych narzędziach w których zgłaszaliśmy witrynę). Wyszukiwarki
potrafią odczytywać takie kanały i wyciągać z nich informacje o zmianach w witrynie.

## Istota tekstu witryny

Tekst jest istotny w procesie indeksowania strony. Tekst ten musi być także widoczny dla robotów (wcześniej wymienione
narzędzia pozwalają na podglądnięcie witryny tak jak widzi ją robot, w ten sposób możemy zobaczyć co faktycznie może
znaleźć się w indeksie).

Tekst witryny powinien być starannie dobrany. Powinien on obfitować w wybrane słowa kluczowe i być atrakcyjny dla użytkowników.
Co ciekawe równie ważne od tego jakich słów kluczowych użyliśmy jest to gdzie ich użyliśmy.
Roboty interpretują kod strony w taki sposób jakby robili to użytkownicy, czyli tekst wytłuszczony czy w nagłówkach jest
bardziej premiowany niż zwykły tekst. Tutaj należy oprzeć się pokusie umieszczania tekstu w znacznikach nagłówkowych (co
miałoby sugerować jego ważność) a potem ukrywania go w arkuszach stylów (CSS). Wyszukiwarki potrafią zidentyfikować takie
praktyki i trwale usunąć witrynę z wyników wyszukiwania. Dobrze umieszczony tekst z odpowiednimi słowami to istota kampanii SEM.

Ważnym elementem strony jest jej tytuł (znacznik &lt;title&gt;) a także znaczniki ``meta description`` oraz ``meta keywords``.
Nie dość, że są one źródłem ważnych informacji dla wyszukiwarek to pozwalają nam sterować tym co pojawi się w wynikach
wyszukiwania (a to jest bardzo ważna rzecz z punktu widzenia SEO)! Rzućmy okiem na wynik wyszukiwania w Google dla hasła "Michał Orman":

<a href="/images/google_result.png" rel="colorbox" title="Wyniki wyszukiwania dla hasła 'Michał Orman'"><img src="/images/google_result.png" alt="Wyniki wyszukiwania dla hasła 'Michał Orman'" /></a>

Jako link pojawił się tytuł strony, natomiast w opisie znajduje się zawartość znacznika ``meta description``. Google może
też wykorzystać informacje zawarte w katalogu Open Directory, jednakże w przypadku braku tych informacji użyty zostanie
jakiś tekst ze strony, a to jest sytuacja do której nie chcemy dopuścić. Generalnie znaczniki te są ważnym elementem SEO
i na każdej stronie należy zadbać o ich wysoką jakość tak aby ich treść była zachęcająca dla użytkownika.

Pewne kontrowersje budzi znacznik ``meta keywords``, który został niejako wyklęty przez wyszukiwarki (ponieważ był częstym
miejscem spamu). Nie jest do końca jasne w jakim stopniu informacje tam zawarte są wykorzystywane przez wyszukiwarki (i czy
w ogóle), ale lepiej je mieć niż ich nie mieć (zwłaszcza, że wysiłek do ich stworzenia jest stosunkowo niewielki).

Pamiętajmy, że treści te powinny być wartościowe dla każdej strony z osobna. Należy unikać sytuacji, w której każda strona
ma tytuł i opis uniwersalny dla całej witryny, gdyż pojawią się one jako nieatrakcyjne linki w wyszukiwarce. Możliwość
wpływania na treści pojawiające się w wyszukiwarce to jedna z ważniejszych rzeczy, które powinniśmy umiejętnie wykorzystywać
na swoją korzyść.

## Podsumowanie

Poznanie podstaw działania wyszukiwarek internetowych pozwoli lepiej zrozumieć sens dalszych działań związanych z kampanią
SEM. Wiedzę tą można wykorzystać do pewnego rodzaju manipulowania wynikami wyszukiwania, oraz promowania w nich własnej
witryny. Nie ma możliwości poznania algorytmów rządzących przeglądarkami, a i same algorytmy ulegają zmianom. Jednakże pewni możemy
być tego, że tekst witryny będzie niezmiennym czynnikiem potwierdzającym atrakcyjność naszej witryny, a to jest sensem
działania wszystkich wyszukiwarek - dostarczenie użytkownikom atrakcyjnych dla nich stron. Zadbanie o dobrej jakości tekst,
oraz odpowiednie poinformowanie wyszukiwarek o samej witrynie, jak i zmianach w niej to jedne z głównych zadań kampanii SEM.

Wkrótce przedstawię kolejne etapy przygotowań i realizacji kampanii SEM.