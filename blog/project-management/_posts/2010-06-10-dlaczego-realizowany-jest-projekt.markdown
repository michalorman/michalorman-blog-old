---
layout: post
title: Dlaczego realizowany jest projekt
description: Powód podjęcia projektu to jedna z najważniejszych informacji w każdym realizowanym projekcie. Bez ważnego powodu nie ma sensu dalsze realizowanie projektu.
keywords: Zarządzanie Projektami Uzasadnienie Biznesowe Business Case
navbar_pos: 1
---
Jeżeli klient przychodzi do sklepu i pyta o półcentymetrowe wiertła, to dlatego, że chce zakupić wiertła? Nie! Pyta dlatego,
że potrzebuje półcentymetrowych otworów a zakup wierteł jest jedynie środkiem do ich uzyskania. Można powiedzieć, że potrzeba
zrobienia otworów uzasadnia zakup wierteł. Mało tego owa potrzeba determinuje kryteria na podstawie jakich zakup ów zostanie
dokonany (wiertła mają być półcentymetrowe, a nie inne). Generalnie taką logiką powinniśmy się kierować podczas robienia każdych
zakupów (ale kto w dzisiejszych czasach i w dobie supermarketów przejmuje się uzasadnianiem zakupów?). Podobnie powinno być również
podczas realizacji projektów.

Na dowolnym etapie realizacji projektu powinniśmy zastanawiać się dlaczego jest on realizowany. Co uzasadnia dalsze prace
przy realizacji projektu oraz koszty, jakie w wyniku tych prac poniesiemy. Jeżeli nie będziemy odpowiednio często zadawać sobie
tego pytania, może się okazać, że owszem projekt zostanie zakończony, jednak nie okaże się sukcesem ponieważ nie będzie przynosił
żadnych korzyści.

Nie trzeba być wybitnie roztropnym, aby dojść do tego, że im wcześniej zidentyfikujemy sytuację, że nasz projekt traci
zasadność tym lepiej. Oszczędzi nam to sporo kosztów związanych z dalszą realizacją projektu. Powodów dla których projekt
traci zasadność może być wiele. Konkurencja mogła wcześniej wypuścić podobny produkt, rynek mógłby się zmienić, nasze analizy i założenia
mogły okazać się błędne, dostawca okazał się być niekompetenty itd. Każda z tych sytuacji powinna zostać jak najszybciej
zidentyfikowana a realizacja projektu powinna zostać wstrzymana. Jeżeli nie uda nam się przywrócić zasadności projektu winien on
zostać zamknięty, no chyba, że ktoś bardzo wierzy, że zasadność sama do nas powróci (niektórzy mawiają jest ryzyko jest zabawa).

## Uzasadnienie Biznesowe

Metodyka [PRINCE2](http://pl.wikipedia.org/wiki/PRINCE2) wprowadza dokument zwany **Uzasadnieniem Biznesowym** (ang. business case),
aczkolwiek jest to coś co powinno istnieć w każdym projekcie, niezależnie od wykorzystywanej metodyki. Dokument ten de facto nie
musi istnieć ściśle w formie dokumentu, może to być prezentacja czy cokolwiek innego, byle by istniało i byle można było się
dotego odwołać w każdym kluczowym momencie projektu, w którym trzeba podjąć decyzję o kontynuowaniu projektu.

Uzasadnienie Biznesowe, jak łatwo się domyślić, uzasadnia powody podjęcia projektu. Jest to zbiór informacji na podstawie których
można stwierdzić czy realizacja projektu jest i pozostaje zasadna, a co za tym idzie powinna być kontynuowana. Dokument ten zawiera
także informacje o sposobie w jaki projekt przyczyni się do realizacji strategii i celów organizacji lub programu, możliwych
rozwiązaniach biznesowych czy oczekiwanych korzyściach. Oto szczegółowa lista sekcji, jakie powinno posiadać Uzasadnienie Biznesowe
według metodyki PRINCE2:

  1. Powody podjęcia projektu.
  2. Możliwe rozwiązania biznesowe.
  3. Oczekiwane korzyści.
  4. Przewidywane nieporządane skutki.
  5. Terminy.
  6. Koszty.
  7. Ocena inwestycji.
  8. Główne ryzyka.

Jak widać nie są to żadne wymysły metodyki PRINCE2, jest to zbiór informacji, które generalnie powinny być zebrane w każdym projekcie,
a ściślej jeszcze przed rozpoczęciem jego realizacji.

## Tworzenie Uzasadnienia Biznesowego

W PRINCE2 Uzasadnienie Biznesowe rozwijane jest etapami, a także poddawane jest przeglądowi w kluczowych momentach projektu etap po etapie,
w celu zapewnienia, że projekt jest i pozostaje zasadny. Nie ma potrzeby tworzenia szczegółowego Uzasadnienia Biznesowego jeszcze przed
rozpoczęciem projektu, gdyż może ono zostać uszczegółowione w początkowej fazie projektu wtedy, kiedy koszty jego realizacji są jeszcze
niewielkie i niewielkim kosztem możemy się z niego wycofać. Uzasadnienie Biznesowe ma dostarczać **mimimum** informacji potrzebnych do
potwierdzenia zasadności projektu, także przy jego tworzeniu powinniśmy kierować się zasadą: tak mało jak to jest tylko konieczne, ale
nie mniej.

Zarys Uzasadnienia Biznesowego powinien powstać jeszcze w przed rozpoczęciem projektu, w PRINCE2 powstaje w przedprojektoej fazie
przygotowania projektu. Zarys Uzasadnienia Biznesowego powinien zostać stworzony przez osobę reprezentującą interesariuszy projektu, którzy
na niego płacą i ktorzy potencjalnie będą czerpać korzyści z jego eksploatacji (z rezultatów projektu). W PRINCE2 taką rolę pełni
Przewodniczący Komitetu Sterującego.

W pierwszej kolejności Przewodniczący powinien ustalić powody dla których projekt będzie realizowany. Powinien określić i zrozumieć cele projektu
i udokumentować je jako powody podjęcia projektu. Powodów może być wiele, jednak zawsze będą one nastawione na osiągnięcie konkretnych korzyści.
Korzyści powinny zostać udokumentowane w sekcji oczekiwanych korzyści i powinny być mierzalne. Mierzalność korzyści pozwoli stwierdzić,
czy zostały one osiągnięte czy nie. Jeżeli przykładowo korzyścią powinno być przyśpieszczenie procedury realizacji zamówień, to należy określić
w jakim stopniu (o 5-10%, o konkretny czas, konkretną ilość kroków itp.). Wartości te powinny posiadać również określoną tolerancję.
Chodzi o to abyśmy mogli na zasaddzie odhaczenia stwierdzić, czy korzyść została osiągnięta
czy nie. Przewodniczący powinien zawsze starać się w taki sposób zapisać korzyści, albo zamienić je na inne, aby dało się w jakiś sposób je
zmierzyć. Jeżeli przykładowo korzyścią jest zwiększenie zadowolenia klientów, a nie chcemy wprowadzać ankiet mierzących to zadowolenie, możemy
zamienić je na ilość powracających klientów, co jest już korzyścią mierzalną (np. zwiększenie ilości powracających klientów o 20% z tolerancją +/-5%).

Jasne określenie celów i korzyści wynikających z projektu ma jeszcze jedno zastosowanie. Pozwoli ono na osiągnięcie wspólnej wizji tego
do czego projekt dąży przez wszystkich członków zespołu zarządzania projektem. Wspólna wizja tego co projekt ma osiągnąć jest bardzo ważna,
gdyż pozwola na uniknięcie wielu konfliktów, zwiększa decyzyjność w projekcie oraz sprawa, że wszyscy mówią "tym samym językiem".

Przewodniczący powinien dokonać analizy możliwych rozwiązań biznesowych i zarekomendować któreś. Metodyka PRINCE2 zaleca przeanalizowanie
przynajmniej trzech rozwiązań biznesowych:

  * nie robienie niczego;
  * ograniczenie się do minimum;
  * zrobienie coś ponad minimum;

