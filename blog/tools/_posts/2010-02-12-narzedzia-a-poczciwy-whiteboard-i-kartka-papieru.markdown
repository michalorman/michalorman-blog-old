---
layout: post
title: Narzędzia a poczciwy whiteboard i kartka papieru
description: Dlaczego preferuję ręczne projektowanie niż użycie do tego celu wymyślnych narzędzi.
keywords: whiteboard backlog use case wymagania
---
W dzisiejszych czasach mamy do dyspozycji niezliczoną ilość narzędzi do wspomagania
projektowania aplikacji. Jedne pozwalają nam programować z wykorzystaniem UML-a
inne wspomagają metodyki zwinne jak Scrum. Możemy użyć Plain Old Excel Sheet albo
wspomóc się wyrafinowanymi aplikacjami webowymi z AJAX-owym wsparciem, drag and
dropem i wieloma innymi cudacznymi rzeczami. Ale czy tak naprawdę musimy na to
wszystko wydawać kasę? Czy jest to nam tak bardzo potrzebne do życia?

Może jestem neandertalczykiem, ale ja preferuję metodę na ołówek i kartkę papieru
(ewentualnie marker i whiteboard). Jest wiele niezaprzeczalnych zalet przemawiających
za takim podejściem. 

Podejście to jest zdecydowanie bardziej uniwersalne. Każde narzędzie jakkolwiek
by ono nie było wymyślne w pewnym momencie zacznie nas ograniczać, dotego wymusza
na nas stosowanie pewnych reguł i notacji (tutaj musimy wpisać to bo jest wymagane
a tam tamto). Kartka papieru nie ogranicza nas w niczym (no może poza miejscem,
ale zawsze można dopiąć kolejną ;)). Zawsze możemy dopisać adnotację, dorysować
coś, zaznaczyć, skreślić w końcu pognieść i wyrzucić. Nie mówiąc już, że na kartce
tworzy się zdecydowanie szybciej (a doceni to każdy, kto chociaż raz szukał w
gąszczu opcji w menu i wszelakich wizardów jednej prostej kreski, której byliśmy
pewni, że powinna być w tym miejscu).

Projektowanie w takich programach może wepchnąć nas w pułapkę zbyt wysokiej
szczegółowości. Widząc setki opcji dostępnych dla danego klocka, aż palimy się, żeby
je wykorzystać, a nie zawsze ma to sens. Pozatym wymagania często się zmieniają w trakcie
implementacji i potem ciężko jest nam się rozstać z takim szczegółowym projektem,
który tak mozolnie w pocie czoła wyklikaliśmy (a dotego poukładaliśmy klocki tak
ładnie, że wszelkie strzałki i kreski nie przecinają się w tysiącu miejsc).

Popatrzmy na kilka przykładów z życia wziętych. Załóżmy, że zaczynamy jakiś nowy
projekt, a niech to będzie kolejna platforma e-commerce (a co się będę wysilał
z wymyśleniem bardziej wyrafinowanego przykładu ;)).

Na początku takiego projektu zbieramy wymagania (w notacji Scruma byłby to
product backlog). Na tym etapie nie potrzebujemy zgłębiać się w detale implementacji
i zastanawiać się jakie będziemy posiadać encje, jakie będą miały klucze i relacje.
Na tym etapie należy spojrzeć na system z wysokości dziesięciu tysięcy kilometrów.

Użycie jakiegokolwiek narzędzia do malowania przypadków użycia na tym etapie mija się z celem,
kiedy możemy zrobić szybki szkic z którego wszyscy będą wiedzieli o co chodzi. Możemy
podczas takich dyskusji projektowych wbijać przypadki użycia (albo tzw. user stories)
prosto do excela, ale kiedy przyjdzie nam nadawać priorytety poszczególnym funkcjonalnościom
namęczymy się z przestawianiem tego wszystkiego (a jak wiadomo na tym etapie wiele
rzeczy się zmienia bardzo szybko).

Sam termin przypadek użycia (ang. use case) to dziwaczny twór wymyślony po to aby
szpanować przed klientami wysublimowanym słownictwem, podnoszącym nasz poziom
profesjonalizmu w ich oczach. Wiadomo, że chodzi o potencjalne przykłady tego
w jaki sposób nasi użytkownicy będą korzystali z naszego systemu (no i kto będzie
użytkownikiem).

W wielu projektach na tym etapie tworzy się tzw. mocki, czyli statyczne strony
prezentujące jak będzie wyglądał system. Tworzyć takie cuda można w wielu narzędziach
a ja sam miałem już (nie)przyjemność tworzenia takiego czegoś w Excelu. Pytanie tylko,
czy jest sens się tak męczyć? Po co bawić się z formatowaniem w Excelu, czy marnować
czas na pisanie HTML-a, który pójdzie do kosza? Nie lepiej wziąść kartkę papieru
i narysować to co powinny posiadać ekrany i jakie są między nimi przejścia
(oczywiście z zachowaniem odpowiedniego poziomu ogólności)? A co jeżeli nie wiemy
co dany ekran będzie zawierał? Czy nie lepiej po prostu zostawić takie pole puste,
pozostawiając detale do uzgodnienia w trakcie jak się system będzie rozwijał?
Przy użyciu kartki zrobimy to szybko, sprawnie nie będziemy musieli martwić się
o poprawność HTML-a, wyszukiwać jakiś obrazków czy formatować w Excelu. Do takiego
rysunku łatwo dorzucić jakieś notatki, czy na odwrocie dopisać listę TODO's, albo
dodatkowe rysunki opisujące jakieś rzeczy na jakie trzeba zwrócić uwagę. Z pewnością
twórcy systemów wspomagających ten proces nie pomyśleli o wszystkich możliwych
sytuacjach jakie mogą tutaj wystąpić.

### Podsumowanie

Wszelkie narzędzia wspomagające nas w codziennej pracy podnoszą nasze poczucie
profesjonalizmu. Możemy chwalić się przed klientami jakich to programów o mądrych
nazwach nie używamy do realizowania rzeczy o jeszcze mądrzejszych nazwach. Wszystko
to sprawia, że przed naszymi klientami jesteśmy większymi magikami "myślącymi
logarytmami". Ale czy naprawdę są to rzeczy które potrzebujemy?

Często proste rozwiązania są dużo lepsze (a coraz częściej wychodzą z założenia,
że niemal zawsze ;)). Kartka albo tablica, ołówek albo mazak znane nam od szkoły
podstawowej to naprawdę wspaniałe i uniwersalne narzędzia. Nie ograniczają nas
tylko do opcji przewidzianych przez ich twórców. Nie narzucają nam żadnych konwencji
i sposobów użycia. Pozwalają nam na patrzenie na problem z odpowiedniego poziomu
ogólności. Dotego są zdecydowanie tańsze w zakupie i eksploatacji :). Jedynym
minusem kartek papieru są cierpiące lasy deszczowe i stada zielonych od
greenpeace pod drzwiami i oknami.